---
title: 时运赋
date: 2024-07-30 15:34:51
feature: true
categories: 修身养性
tags: 
---
# 时运赋

天有不测风云，人有旦夕祸福，蜈蚣百足，行不及蛇，家鸡翼大，飞不过鸦，马有千里之程，无骑不能自往，人有凌云之志，非运不能腾达。

文章盖世，孔子厄困于陈邦；武略超群，太公垂钓于渭水。盗跖年长，不是善良之辈，颜回命短，实非凶恶之徒。尧舜至圣，却生不肖之子；瞽叟顽劣，反生大孝之儿。

张良原是布衣，萧何称谓县吏。晏子不满五尺，使楚拜齐名相；诸葛无力缚鸡，出为蜀汉军师。冯唐有安邦之才，终身不第。李广有射虎之威，到老未封。韩信未遇之时，无一日之餐，及至遇行，腰悬三齐玉印。楚王虽雄，败于乌江自刎；汉王柔弱，竟有河山万里。满腹经纶，白发不第。才疏学浅，少年及第登科。有先富而后贫，有先贫而后富。蛟龙未遇，潜身于鱼鳖之间。君子失时，拱手于小人之下。天不得时，日月无光。地不得时，草木不长。水不得时，风浪不静。人不得时，利运不通。

昔时，余在洛阳，日投僧院，夜宿寒窑；破衣不能遮其体，淡粥不能充其饥；上人憎，下人厌，皆言余之贱也。余曰，非吾贱也！乃时也，运也，命也。余及第登科，官至极品，位列三公；有挞百僚之杖，有斩鄙吝之剑；出则壮士执鞭，入则佳人捧觞；思衣则绫罗锦缎，思食则山珍海味；上人宠，下人拥，人皆仰慕，皆言余之贵也。余曰，非吾贵也，乃时也，运也，命也。

盖，人生在世，富贵不可尽用，贫贱不可自欺；此乃天地循环，终而复始者也。